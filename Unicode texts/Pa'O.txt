 (၁) ကွိုင်ႏတန်ႏတွမ်ႏနီသွဉ်းသီး စွိုးခွိုꩻလꩻပဲင်ႏခွင်ꩻဖုံႏ အဗွေတဗာႏဖေႏကလꩻနောဝ်ꩻ မွဉ်ႏဖျင် ၂၀၀၈ လွောင်ႏဗူႏပွုံႏအခေႏခံႏဥပဒေႏယိုမꩻ အီႏလꩻနွောင်ꩻနောဝ်ꩻသွူ။ ကအီႏဖျင်နွောင်ꩻဒါႏ ၂၀၀၈ လွောင်ႏဗူႏပွုံႏအခေႏခံႏဥပဒေႏယိုနောဝ်ꩻ တဖူꩻအောဝ်ႏ(၂)လီးနောဝ်ꩻသွူ။ ပထမတလီးနောဝ်ꩻ အောဝ်ႏလွတ်တောႏအကိုဖဲ့ꩻ ဒင်ႏသွင်ꩻနေးလွတ်တောႏကိုထွူတဲင် နေးထူႏပါထင်ႏယင်း ခမ်းသား မွိုးဖါသီး သꩻဆန္ဒတဲင်တွော့ꩻ ဖျင်လွေꩻနုဲင်းနောဝ်ꩻသွူ။ ဒုတိယတလီးနောဝ်ꩻ အောဝ်ႏ NCA လိတ်ချွုတ်အလꩻ မာꩻလွေꩻခမ်းပေါင်ꩻဗူႏငိမ်ꩻချံꩻရေꩻညီႏလာႏခံႏ-(၂၁)ရျာꩻစုပင်ႏလုံတဲင် ကအီႏတဲႏဆို့ꩻ လွေꩻဒါႏ ဒီမိုကရေစီဖက်ဒရယ်ခမ်းပေါင်ꩻဗူႏ ခမ်းတသာထီတသာအတာႏ ကအောဝ်ႏဒေါ့ꩻရီခြိꩻထူႏဒါႏ ခမ်းပေါင်ꩻဗူႏလိတ်ချွုတ်အလꩻတွော့ꩻ ဖျင်လွေꩻနုဲင်းနောဝ်ꩻသွူ။ ကအီႏဖျင်နွောင်ꩻအီဒါႏ ၂၀၀၈ လွောင်ႏဗူႏပွုံႏအခေႏခံႏဥပဒေႏ တဖူꩻ(၂)လီးအကို ပါဝင်ႏခွင်ꩻဖေႏကလꩻနောဝ်ꩻ လွိုက်ရွေꩻပွယ်ꩻကိုယို အောဝ်ႏလိုႏအောင်ႏနွောင်ꩻငါႏ နောဝ်ꩻသွူ။
(၂) ၂၀၀၈ လွောင်ႏဗူႏပွုံႏအခေႏခံႏဥပဒေႏယို အောဝ်ႏလွတ်တောႏအကိုဖဲ့ꩻ ဖေႏကဖျင်နွောင်ꩻနောဝ်ꩻ လွိုက်ရွေꩻပွယ်ꩻအကို ပါတီတန်တဗာႏလွုမ်ꩻ နွောင်ꩻလꩻလို့ခန်းစွဉ်းတယောဝ်း ဖျင်တလꩻနွောင်ꩻ တောဝ်း၊ အထျꩻနောဝ်ꩻအောဝ်ႏဒျာႏ မန်းပါတီအွဉ်ငါသားတွမ်ႏ စဲ့ꩻမန်းအွဉ်ငါသားအလောင်း နောဝ်ꩻသွူ။ ၂၀၀၈ လွောင်ႏဗူႏပွုံႏအခေႏခံႏဥပဒေႏယိုအလောင်း ကျွိုက်စွယ်ꩻလဲ့နောဝ်ꩻ၊ ကျွိုက်စွယ်ꩻ တောဝ်းလဲ့နောဝ်ꩻ တွမ်ႏနီသွဉ်းသီးယို ကင်ꩻခွါႏတလꩻတောဝ်းနောဝ်ꩻမꩻ ဖျင်နွောင်ꩻလဲ့နောဝ်ꩻ၊ ဖျင်တခုဲင်ႏလꩻနွောင်ꩻတောဝ်းဒွိုန်းလဲ့နောဝ်ꩻ နီသွဉ်းသီး စွိုးခွိုꩻ၊ ဒေႏသ၊ ဟံႏနယ်ႏ၊ ခမ်းထီ အကျိုꩻတရာꩻကထွာအီဒါႏ၊ အကျိုꩻတရာꩻကအောဝ်ႏဒါႏ ထာꩻမာꩻဖုံႏယို ခွိုင်းမာꩻကလꩻနောဝ်ꩻ အောဝ်ႏလိုႏမာꩻလွေꩻနောဝ်ꩻသွူ။
(၃) ခမ်းရင်ꩻသားလိုꩻမျိုꩻလင်ဖုံႏနောဝ်ꩻ နဲင်ႏငံႏရေꩻခြေင်ႏထိုလောင်းကီသူꩻ အောဝ်ႏတွိုႏလွေꩻ လꩻလဲဉ်းနောဝ်ꩻမꩻ ဝင်ꩻစွိုးခွိုꩻအကျိုꩻတရာꩻအတာႏ ဝင်ꩻမာꩻဖေႏနွောင်ꩻလဲဉ်းပငါပရာꩻတဲင် နီသွဉ်းသီးခွိုꩻနွယ်ႏယိုလဲ့ ဖေႏကတွိုႏလꩻလွေꩻနုဲင်းနုဲင်းနောဝ်ꩻ နဲင်ႏငံႏရေꩻမာꩻခွင်ꩻ ကအောဝ်ႏလꩻခိန်ႏ တွင်ꩻ မာꩻတောဝ်းတထွာတောဝ်း၊ မာꩻတောဝ်းတလꩻတောဝ်းနောဝ်ꩻမꩻ သွိုꩻသွိုꩻသွင်ႏသွင်ႏ ဖြွမ်းဖြွမ်းဗူႏဗူႏ ထွိုင်ႏမာꩻသွိုသွိုငီႏငီႏခန်းဝင်ꩻမꩻ အီႏတွိုႏတသွိုန်လွဉ်ꩻလꩻဝင်ꩻ နောဝ်ꩻသွူ။ 