ၦဖျိၩ့ၡိဆၧချဲၩ့ အခီၫပယီၫ အီၪထၪ့ဝဲၩယူၭဝ့ၫဒၪလဘျၩ့ ခီၫဒၪလၧ ၁၉၂ဝနံၪ့အိၩ, ဘၪဆၧထုၭထၪ့ဝ့ၫဒၪလၧ ခၩ့ဖြဲးအခိၪဆရၫဖၭဒိၪမၩ့ကၠံၩ့အဖါ ဖူၫဆရၫထိၩ့အီၫ့ ဒဆဲ ရၫဖၭဒိၪ ဒဗလူၫစံၫဘံၫဖၧၩဇၧၫနီၪလီၫ. အခၫနီၪဂဲၫစဲၪ့ထၪ့ဝ့ၫလံၬနံၫဘံၪ့, အခၪ့ထံၭလဘံၪ့မွဲဝ့ၫ, ဖျိၩ့ၡိဖျိၩ့ၡၩ့အခီၫပယီၫလၧအံၩ့ကလံၭလခီၫတၭ, နံၫဘံၪ့လဘံၪ့နီၪ မွဲအံၩ့ကလံၭအဆၧချဲၩ့ အခီၫပယီၫလၧဖျိၩ့ၡိ ဒဲ ဖျိၩ့ၡၩ့နီၪလီၫ. လံၬနံၫဘံၪ့လူၬယီၩဆံၭခိၭဖိၪလီၫတၭ, ဆၧချဲၩ့ဖျိၪ့လၧၫ့ဎွၩ့ဝါအ့ၬအကၠီၩ့ ခးပယၩ့ဖျိၩ့ၡိခၩ့ဖြဲးအီၪကီၪ့ စ့ၩရၫ့မိမၩလၧၫ့မၩဎွၩ့ထၪ့ထဲၩ့ဆၧချဲၩ့ဖျိၪ့ၥံၪအဂးအကီၩ့, ဖ့ၪစီၩ့ဖ့ၪမၩ့ကမံတံၫ အၪ့ဎၬထုၭထၪ့ဖျိၩ့ဆၧချဲၩ့လၩ့မါဒဲ ဖျိၩ့ဆၧဆၧးဎံၫဆၧးလၩအစူၪဖၧၩ့နီၪ ကမံတံၫဖိၪယီၩ အၪ့မၧၫ့မၩ့ဆရၫဘၭယ့ၫ့ (ဝံးတခိၩ့)ဒဲ မၩ့ဆရၫမီၫ့နံၫ(ယွၫၥၫကိၩ့)အကၠီၩ့, လံၬစၭထၪ့စဲၪ့ထၪ့ဒၪဖိၭဘိၭအဘံၪ့လံယၩ့လၧ အဘၪဆၧဆၧကွၭ့ န့ဝ့ၫဒၪလၧစူၪတၭ. ဘၪတရၩလၩဝ့ၫဒၪထီး ခးပယၩ့ဖျိၩ့ၡိဘၧၩ့ထံၫခၩ့ဖြဲးအီၪကီၪ့ မၩလၩမၩဖၩ့ ဖျိၩ့ၡိလံၬဆံၫ့ဎံၪ နံၫကယၩယူဘလံၫ ထီးၥၫယၫကိၩ့တဝၫ့, လၧ ၁၉၈၄ နံၪ့, စၪ့နွၫ့ ရံၫ(၁၂-၁၅)ၥၫ့နီၪ ဘဲၫၥိၭခမျၧးမိမၩန့ဖီတၭ, ဖ့ၪကိၪ့မၩထံၫမၩကျၩ, မၩလၧၫ့မၩဎွၩ့ထၪ့အဂးနီၪလီၫ.
ထီးပဒိၭန့သၪထဲၩ့ဆၧဖ့ၪကိၪ့, မၩလၧၫ့မၩဎွၩ့ထၪ့ထဲၩ့လၧအဂဲၫလၧဒိၩ့ယး, ထံၫထၪကျိၩ့, ဘျံၭထဝဲၫလဖၪနီၪ ပဆရၫနံၫဂၩလၧပယၧၩ့ထၪ့အမံၩ့လၧအဖၫ့ခိၪနီၪ ဘၪကွၭ့ဆဲၫ, ၥီၩ့လၩ့ထဲၩ့လံၬမ့ၬဖျိၪ့ၥံၪ ဘဲၫလံၬခဒိၭအဖျီၩ့အီၪဝ့ၫအၥိၭနီၪ ဆၧၫ့ထီယံၬဝ့ၫလဆံၭနီၪ ခၩ့ဖြဲးအၪ့မၧၫ့ပမၩဖျဲၪဒဲထံးလၫ့စိၩလၧၦဒိၪအအီၪ, ဘဲၫၥိၭၦဒိၪအလူမိလၩ့ဖျဲၪဖျဲၪလၧ ပကပိၫ့နံၭအဂးအကၠီၩ့, ဆၧၥီၩ့လၩ့လံၬမ့ၬဖျိၪ့ၥံၪဂီၩ့လူၬဝါလၧၩ့အ့ၬ. အမ့ၬယၫ, ပအၪ့နၩ့တၩ့လၩ့ဘၪ လၧၩ့မံၩ့ၥၪ (နာမ်), မံၩ့ဒီၩ့ (နာမ်စား), မၩဆၧ (ကြိယာ), ဒိၪမံၩ့ၥၪ (နာမဝိသသသန), ဒိၪမၩဆၧ (ကြိယာဝိသသသန)ၥံၪနီၪ ချုၭလၧၩ့ဆ့အ့ၬ. မွဲလါနၫ့လၧပဆၧၫ့ပထီဒၪပဝ့ၫယီၩ မိကဲၪထၪ့တၡါ လံၬလူဒိၪဎွၩ့ဒိၪလဘံၪ့နီၪ ပနၩဲတၡါလီၫ.
လၧလံၬအဝ့ၫယီၩအဖၧၩ့ ပမိဒၪဘၪဆၧချဲၩ့ဖျိၪ့(အၡပ)နီၪမွဲ (အသရှ ပို့းကရင်စကား)တၭ, (အနပ)နီၪမွဲ (အသနာက်ပိုးကရင်စကား)လီၫ. အ့ၪမွဲ(အကလ)နီၪမွဲဝ့ၫ (အင်္ဂလိပ်စကား)ဒဲ, (ပယ)နီၪ ပယၩ့အဆၧချဲၩ့နီၪလီၫ. တၭၦဖျိၩ့ၡိ(မိထံၭ)ဖိၪယီၩ အထံၫအခးအီၪအလးယဲၩ့လိၬၥၭ ဒလဲၩ့စဲၪလိၬၥၭအကၠီၩ့, အဆၧချဲၩ့လမီၪ့ဎီၩ့လၧၩ့ဘၪအၪလ့ၬနီၪ အဝ့ၫၥံၪအီၪဒၪဝ့ၫအလးဒဲ အဆၧချဲၩ့နီၪ ပထံၭလၩ့ဒုၭနဲၪထဲးဎုၬဝ့ၫ, အဒီၩ့ (ကျီၩ့ကျၩ့-ချီၩ့ချၩ့), (ခၪ့နိခဲၪ့-ခၪ့နိးခဲၫ့),(ကွၭ- ခွၭ), (ယံၫယါ-ယုၩယါ), (ၥံၫခွံၫ-ၥံၪ့ခွံၫ-ၥံၫၡၩ့), (ချီ-ဆၧမံၩ့, ဆၧနၧၫ့-ဝီၩဘံၪ့), (ခွၭ့လၩ့မ့ၩ- ဘၭလၩ့မ့ၩ)ဒဲ ဘဲၫနီၪအီၪအၪလ့ၬတၭ ပမၩန့ပဝ့ၫထီးဒၪဘၪပၥၭၥ့ၪဝ့ၫတၭ, ယံၬယံၬနီၪ ပနၪၥ့ၪလိၬၥၭၥ့ၪဝ့ၫနီၪလီၫ. 